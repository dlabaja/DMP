\section{I18n a Localazy}

I18n je zkratka slova Internationalization (mezi i a n je 18 písmen)\cite{I18nMeaning}. A přesně to budete potřebovat, pokud plánujete projekt posunout do zahraničí a přidat více než jeden jazyk. I~na tohle existují frameworky. A ten nejpopulárnější se jmenuje i18next\cite{I18nextDocs}.

Lokalizace se do něj zapisují jako objekt, ve kterém má každý z jazyků svůj klíč. Klíč má v něm i každé slovo a jeho překlad reprezentuje hodnotu. Jeden klíč zároveň může mít pod sebou celou skupinu překladů, díky čemuž je můžete logicky řadit. Pokud je pak chcete použít v projektu, stačí nastavit aktuální jazyk a zavolat zabudovanou funkci \texttt{t()}, která přijímá jako parametr právě klíč. Pokud leží v nějaké podskupině, oddělují se jednotlivé skupiny tečkami.

I18next toho ale umí mnohem více, než jen hledat v překladovém slovníku\cite{I18nextVideo}. Dvojitými složenými závorkami můžete do překladů přidávat proměnné a ty za chodu měnit. Framework umí pracovat i s počty a vracet překlady podle toho, zda je vstup jeden, dva, pět, nebo žádný. Problém mu nedělá ani formátování čísel.

Nevýhodou I18next je, že funguje pouze na klientovi, a není tudíž přlíliš kompatibilní s Next.js. Pro lepší funkčnost jsme začali používat next-intl, který se inicializuje na serveru a jehož překlady fungují všude. Výhodou je i velmi podobná syntax, což nám celkovou migraci ulehčilo.

Veškeré překlady se ale stále musí napsat někam do projektu. A zatímco programátoři nejsou moc dobří v překládání, většina překladatelů zase asi nebude schopná si naklonovat repozitář, upravovat JSON (nebo i jiný formát) a pak vše nahrát zpět na server. Proto existují různá řešení na webu, která jsou grafická a vnitřních implementací překladatele odstiňují. A jedno z nich, které ve Worldee používáme, je Localazy.

Tento, jak jsem později zjistil, český produkt, nám umožňuje vytvořit projekt, do něj nahrát soubory pro přeložení a přidat překladatele. Ti mají práci ulehčenou jak grafickým rozhraním, tak i nástroji, jako například zabudovanými překladači, podporou plurálů ve všech světových jazycích, slovníky, nebo řešení duplicit\cite{LocalazyPricing}. Zároveň se dá integrovat nejen se všemi známými frontendovými frameworky, ale i s Figmou, Unity enginem, GitHubem, a dokonce Excelem\cite{LocalazyIntegration}.